Tarihi ve kültürel derin bağlarımızın yanı sıra kardeşlik hukukunu benimsediğimiz Kazakistan’ın, Güney Kıbrıs Rum Yönetimi’nde (GKRY) büyükelçilik açma kararı alması, Türk milletinin vicdanında derin bir yara açmıştır.

GKRY ve hamisi Yunanistan’ın Doğu Akdeniz’de izlediği maksimalist politikalar, Türkiye’yi Antalya Körfezi’ne hapsetme ve hak ile menfaatlerini gasp etme amacını açıkça ortaya koymaktadır. Böyle bir konjonktürde, stratejik ortağımız ve kardeş ülkemiz Kazakistan’ın, Türkiye’ye karşı açıkça hasmane bir tutum içinde olan bir yönetimle bu denli bir angajmana girmesi, yalnızca ikili ilişkilerimize zarar vermekle kalmaz; aynı zamanda Türk Devletleri Teşkilatı’nın ruhuna, ilkelerine ve ortak gelecek vizyonuna da aykırıdır.

Kazakistan Büyükelçisinin güven mektubunu sunma töreninde GKRY Cumhurbaşkanının “Türkiye’nin Kıbrıs’ta 50 yıldır işgalci olduğu” yönündeki mesnetsiz ve düşmanca ithamlarına sessiz kalınması, bizler için asla kabul edilemez bir durumdur.

Bu vesileyle Kazakistan’a, geçtiğimiz yıl kabul edilen ve altında kendisinin de imzası bulunan Türk Dünyası 2040 Vizyon Belgesi ile Türk Dünyası Şartında vurgulanan temel ilkeleri bir kez daha hatırlatmak isteriz:
	• Kardeşlik bağlarını öncelemek,
	• Dayanışma ruhunu sürdürmek.

Kazakistan’ın bu adımı, maalesef ki, kardeşlik bağlarını zedelemiş ve dayanışma ruhuna gölge düşürmüştür.

Türk milletinin ve devletinin hassasiyetleri açıktır.

Bu nedenle Kazakistan’ın, aldığı bu kararın doğuracağı sonuçları bir kez daha değerlendirmesini ve Türk dünyasının birlik ruhuna uygun hareket etmesini beklediğimizi vurguluyoruz. 

Doğu Akdeniz’de güçlü Türkiye demek, güçlü Kazakistan ve Türk Dünyası demektir. 

Türk Devletler Teşkilatı’nın ayrışarak değil jeopolitik işbirliğini artırarak güçlü bir aktör olacağına yönelik inancımızı yineliyor, tüm Türk Devletlerini aynı hassasiyetle harekete davet ediyoruz.

Av. Tahir KESKİNKILIÇ
Anahtar Parti
Türk Dünyası ve Uluslararası İlişkiler Başkanı