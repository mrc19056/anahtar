"Kasten yaralama ve tehditten 6 ayrı suç kaydı bulunan E.Ö. ve cinayetten 10 yıldır hükümlüyken izinli olarak serbest olan babası..."

Kendi ayakları üzerinde durabilmek ve üniversite harçlığını çıkartmak için motokuryelik yapan Ata Emre Akman evlâdımızın acılı anne ve babasının yürek yakan vakur açıklamalarını, bütün Türkiye gibi acı ve hüzünle okuduk, izledik.

Şu, altın gibi pırıl pırıl çocuğu, gencecik yaşında hayattan ve sevdiklerinden koparan, bozuk infaz sistemi ve adaletsiz hukuk düzenidir!

Maalesef ki bu masum yavrumuz da sıradaki mazlum insanımız katledilinceye kadar, birkaç gün daha sosyal medyada yazılacak ve sonrasında unutulacak!

Biz, millete karşı sorumluluğumuzla tekrar hatırlatalım:

Bu infaz sistemi yüzünden, kendi hâlinde ve işinde gücünde yaşayan her masum vatandaşımız, bir psikopat katil tarafından katledileceği günü, "sokaktaki sırasını" bekliyor!

Suç işlemeyi alışkanlık hâline getirmiş bireylerin topluma kazandırılması, yamalı yasalarla mümkün değildir.

Reform adı altında parlatılan sönük ve sözde kanunlaştırmaların ve mevcut infaz mevzuatının, yaralarımıza çare olmak yerine, uygulamayı her seferinde daha da zorlaştırdığı ortadadır.

Tekrar tekrar suç işleyenlerin infazının kolaylaştırılmasına dair, toplumdaki cezasızlık algısı ayyuka çıkmışken meclis gündemine getirilmesi planlanan 9. Yargı Paketinde düzenlenen ikinci kez mükerrirlere yönelik koşullu salıverilme hakkı, bu algıyı perçinleyerek artıracaktır.

Belli ki cezanın ıslah ediciliğini esas alan modern hukuk, bu suç makinesi canilere bir çare olamıyor! Maalesef, cezaların hiçbir caydırıcılığı yok!

Herkesi derinden yaralayan bu gibi suçluları, milletimizin maddi imkânları ile besliyoruz, sonra vakti gelince sokağa salıyoruz ve bir masumun daha kanına gireceği suç vaktini bekliyoruz.

Şimdi, hukukçularımız söylesinler!
Bu cani, kaç yıl ceza alacak?
Kaç yıl yatacak?
Eğer erken bir affa denk gelmez ise ne zaman dışarı çıkacak ve ne zaman aramızda yeni kurbanlarını arayacak?

Böyle kamu düzeni, böyle adalet mi olur?
Vicdan sızlar, yürek kan ağlar!