Aile Meclisi, Ağıralioğlu ailesine konuk oldu. İYİ Parti Sözcüsü, İstanbul Milletvekili Yavuz Ağıralioğlu ve eşi Bilge Bilgin Ağıralioğlu, çocukları 19 yaşındaki Ağahan Giray, 17 yaşındaki Fatma Ahsen ve 13 yaşındaki Elif Rüveyda ile birlikte karşılıyor bizi. Yavuz Ağıralioğlu, “İlkokulda müdürün kızını sevdim, onunla evlendim” diyor.

22 YILLIK ÖĞRETMENİM

Bilge Bilgin Ağıralioğlu: 45 yaşındayım. Aslen Malatyalıyım, doğum yerim Bayburt. Babamın öğretmenlik görevi nedeniyle Anadolu’nun pek çok yerini gezdik; son durağımız ise Yozgat oldu. İlk, orta ve lise eğitimimi Yozgat’ta tamamladım. Ailem şimdilerde İstanbul’da yaşıyor. Yozgat’ın ardından onlar İstanbul’a taşındılar, ben ise üniversite eğitimim için Ankara’ya geçtim. Ankara Üniversitesi Dil Tarih Coğrafya Fakültesi (DTCF) Coğrafya Bölümü mezunuyum. 22 yıllık öğretmenim. 
Nasıl tanıştınız?
Bilge Bilgin Ağıralioğlu: Yozgat’ta, küçük bir çevrede, çocukluğumuz bir arada geçti. Abimle arkadaştılar. Yavuz ile ortaokul ve lisede aynı okuldaydık. Babam, Yavuz ile ikimizin lise müdürüydü. Yavuz’un babası ise benim öğretmenimdi. Yozgat’a taşındık, ilkokula başladım. Sene 80’ler ama Yozgat’ta ilk bisiklet süren kızlardanım. O günlerde dikkatini çekmişim Yavuz’un. Ortaokulda ilerlemiş. Lisede yavaş yavaş açılmaya başladı. Bir gün bana gelip, ‘Biz arkadaş olalım mı?’ dedi. Sadece düşündüm; ‘Ee biz zaten arkadaş değil miydik?’
Epeyce süründürdüm kendilerini; o günden, üniversite üçüncü sınıfa kadar, yaklaşık 13-14 yıl. Beğeniyordum, okulun en karizmatik, en yakışıklı çocuğu falan ama babam okulun müdürü, abim ile arkadaşlar; kabul etmem mümkün değildi.