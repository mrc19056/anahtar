Artık, söz de karar da milletin.
Seçimlerin, memleketimize ve Türk Milleti'nin istikbaline hayırlı olmasını temenni ediyorum.

31 Mart, eski siyasi kavgaların, eski siyasetin nihayetidir ve bizim için bir milattır.
31 Mart yerel seçimleri münasebetiyle bir kez daha gördük ki milletimizin, günlük siyasi çekişmelerin çok ötesinde onca derdi ve birçok meselesi var!

Kazanmak hırsının altında, milletin esas problemleri es geçiliyor!

Birisi diyor: “Et vereceğim.” Öbürü diyor: “But vereceğim.”
90'larda da iki anahtar veriyorlardı!

Türk Milleti'nin şahsiyetini, hiçbir zaman, böyle gölgelememek lâzımdır.
Millete kalıcı çözüm getirmeyen ve hiçbir işimizi yoluna koymayan bu nezaketsiz "siyasi rüşvet" dilinden bıktık!

Belediyeyi kazanmak ve siyasi ajandalarına sıçrama tahtası yapmak için;
bölücülere şirinlik yapılmasından, kazanmak için devlet-millet düşmanlarına alan açılmasından ve sessiz kalınan, göz yumulan ilkesizliklerden de bıktık!

Bu seçimler, bir Belediye Başkanlığı seçimidir. Kentimize hizmet edecek olanları seçeceğiz. İktidar ya da muhalefetteki başkaca hesapların veyahut kendine dair başka planları olanların heveslerinin; şehrimize, şehrimizin problemlerine faydası yoksa bu planlardan milletimize ne?

Neredeyse iki yüz yıldır, vilayet meclislerinden beri, sandık tecrübesi olan bir milletiz!
Biz, her zaman, milletimizin derin irfanına güvendik ve itimat ettik.
Millet, geleceğini başkalarına dizayn ettirmez, iradesine yönelik saygısızlıkları hizaya çeker, gördüğü tehdit ve tehlikeleri de kendi eliyle sandıkta bertaraf eder!

Milletin terazisine itimat ve sükûnet içerisinde geçireceğimiz bir seçim temennisi ile milletimize hürmetlerimizi sunuyoruz.

31 Mart seçimleri, bu açıdan bir milattır!
Bu milattan sonra, bu sığ popülizme ve eski siyaset diline de son vereceğiz.
Eski siyasetin son kavgası 31 Mart'ta bitsin.
Yeni siyaset, milletini ve geleceğini mukaddes bir yük olarak üstlenebilsin diye gayret ediyoruz.

Türk Milleti'nin hak ettiği hayat standartları ve kutlu geleceği için mücadele edeceğiz.
Alın terimiz ve gayretimiz buraya...