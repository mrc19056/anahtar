2023 yılı resmî enflasyon oranı %65 olarak açıklanmış ve 2024 yılı resmî enflasyon hedefi %38 olarak ilan edilmişken; Türk çiftçisinin aklıyla alay edercesine buğdaya %11, arpaya ise %3 zam vererek fiyat açıklamak nedir?

Destekten, çiftçilerimizin tamamı faydalansa dahi verilen destekli fiyatla çiftçimiz %10 kazanç sağlayacaktır.

Çiftçimiz, ÇKS kaydına göre destek alacağından, mahsulün %50'si desteklenecektir. Kaldı ki buğdayda 1,75 TL'ye kadar, arpada 0,75 TL'ye kadar destek ifadesi var. Demek ki daha az destek rakamı da olacak!
Destek hariç, ödemeler 45 gün sonra yapılacaktır. Destekler 6 ay sonra ödenecektir.

Peki, çiftçimiz, bir sene nasıl ve neyle geçinecek? Sanayicinin yerine koyma maliyetini kabul edip bu kadar enflasyona neden oluyorsunuz; çiftçi, üretim sermayesini bu fiyatlarla nasıl yerine koyacak?

Yıllardır, hiçbir üretim planlaması yapmaksızın, "Paramız var ki alıyoruz!" mantığıyla yapılan kontrolsüz ithalatın ülkeyi getireceği yer, üretimden kaçan Türk çiftçisi ve en temel gıda ürünü olan buğdayda dışa bağımlı bir Türkiye'dir!

Sorunun çözümünün en makul yolu; tarımsal girdilerin, devlet tarafından, çiftçisine hasatta mahsuplaşacak şekilde verilmesi ve çiftçinin tüm ürününün, devlet tarafından satın alınmasıdır. Çiftçi; gübre, mazot, tohum, elektrik, su dâhil tüm tarımsal girdileri, "Kaça alacağım, nasıl alacağım?" derdinden derhal kurtarılmalıdır. Bu uygulama sayesinde, sadece ölçek ekonomisi katkısı ile girdi maliyetleri %40 düşecektir. Tarım Kredi Kooperatifi eliyle bu işlerin yapılması mümkündür. Aksi hâlde çiftçi, ekmekten, dikmekten vazgeçecektir.

Türk çiftçisini toprağa bağlı kılacak plan ve programı yapmak mecburiyetindeyiz...