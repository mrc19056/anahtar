Algıyı yönetmek yahut denilmeyenler üzerinden ucuz siyasi şov yapmak bu topraklarda hakikate kıymaktır. 

Siyasetimizi kırıp dökmeden, incitmeden, kimseye hakaret etmeden, kimseyi aşağılamadan, gayet nezaketli ve seviyeli bir dille yaptığımızı en iyi rakiplerimiz bilir. 

Aslen Bayburtlu olan Naci Ağbal'ın TCMB Başkanlığına atanmasından sonra, bir önceki Merkez Bankası Başkanı atamasına atfen yaptığım bir açıklamada Bayburt yöremizin bir sözünü kullanarak meseleye açıklık getirmiş olmamızın, sosyal medyada kimi art niyetli kişiler tarafından çarpıtılarak aktarılması sadece ucuz bir siyasi gayretkeşliktir. Anadolu'nun her bir şehrinin, köşesinin kültürüne aşina bir insan olarak söylediğimiz sözün hem Bayburtlular hem de milletimizin tamamı tarafından doğru anlaşıldığını biliyorum. Malı, davarı, dükkanı, ekonomik yatırımı olan herkes ve bilhassa Bayburtlular dediğimi gayet iyi anladı. Bayburtluların beğenilmeyen bir durum ile ilgili söyledikleri bir zarif yöre sözünden bir aşağılanma çıkarmak için çok zorlama yapmak lâzımdır. Hiç söylenilmeyen ve asla kastedilmeyen bir şeyi zorlayarak çıkartmaya çalışmak ve ucuz siyasi ikbal gündemlerine malzeme yapmaya gayret etmek nedir? Yakışır mı? Naci Ağbal Bey'e sahip çıkmaya çalışmanın yahut bir yerlere bağlılık bildirmenin daha makbul yolları vardır. Ben, kalben ve kavlen Bayburtlu da sayılırım. Bayburt'un evlâdı kavî kardeşlerim, dostlarım ve birçok kez Bayburt'un ekmeğini yemişliğim, suyunu içmişliğim vardır. Asıl ben, asla olmayan bir şey üzerinden beni ve Bayburtluları rencide etme teşebbüsünü yakışıksız buldum. Yapmaya heves ettikleri şeye bakın. Siyasete zaman zaman yurdumuzun muhtelif yerlerinden ama daha sıkça Bayburt, Erzurum, Karadeniz ve Yozgat yörelerimizden deyişler ile maya tutturmaya gayret ederim. Bunları ifade ederim ki Anadolu'nun irfanı ve mizahi tarafı da görülsün. Sosyal medyadaki açıklamalardan anlıyorum ki siyasi sadakat gösterilerine ve tarafgirlik hastalığına kurban veriyoruz, yörelerimizin kıymetli sözlerini.