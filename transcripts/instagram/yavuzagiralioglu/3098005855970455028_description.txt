Siyasete hiçbir zaman şiddetin gölgesi düşmemeli!

Yurt dışı sandıklarında, Pkk terör örgütü militanlarının saldırdığı vatandaşlarımıza;
Silvan'da, Hdp'nin saldırdığı, Sinan Oğan konvoyundaki vatandaşlarımıza ve
Erzurum'da, atılan taşlarla yaralanan vatandaşlarımıza geçmiş olsun.

Seçimler, millet iradesinin tecellisidir. Seçim propaganda sürecinin, şiddet hadiseleri ile değil; huzur, sükûnet ve demokratik olgunluk içerisinde geçmesi tek temennimizdir.

Milletimiz, sandığa bu anlayış ve nezaket ile gitmeli! Herkesi bu sorumluluğa ve itidale davet ediyorum.

Türk Milleti'nin hassasiyetlerine ve en nihayetinde milletin seçimine saygı duymak, millete duyulan derin sevginin gereğidir.

Bölücü teröre prim veren ve bölücülüğe şirinlik yapan dile cevabımız da bu kızgınlığımıza dair tepkimiz de sandıkta verilmelidir. Sandık bunun için var!

Seçimler geçer gider.
Akrabalarınızla, dostlarınızla, komşularınızla baş başa kalırsınız. Cenazede, düğünde yine yüz yüze bakacaksınız.

Sakın ola ki biz birbirimize fazla kızıyoruz, çok bağırıyoruz diye, siz birbirinize kalbinizi, üslûbunuzu asla bozmayın, itidalden ayrılmayın.