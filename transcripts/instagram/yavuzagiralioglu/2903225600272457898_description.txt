Senelerdir diyoruz ki Ortadoğu'da herkes satranç oynuyor ve bir plân, strateji dâhilinde hareket ediyor; biz ise tavla oynuyoruz!

Ayağı yere basmayan politikaların neticesinde olana bak.
Milyarlarca dolar ekonomik bedelin, bunca külfetin "mükâfatı", Türk Bayrağımızın yakılması!

Türk toprağı Caber Kalesi'nden Süleyman Şah türbesini taşıtan iş bilmezlik, milyonlarca Suriyeliyi bariz bir güvenlik zafiyetiyle ülkemize doldurdu. Yönettiğinizi sandığınız süreçlerin öğrenme maliyeti hep çok ağır oldu.

Şimdi de güya elimizin altında olanlar bayrağımızı yaktı.

Irak'ta askerimizin başına geçirilen çuvalın bölgedeki tesiri neyse bu da benzer sonuçlar doğuracaktır.

İç çatışmaların yoğun olduğu bir coğrafyada, plânsız, programsız ve sadece duygusallık ile taraf olmak güç ve akıl ile desteklenmez ise kaçınılmaz akıbet ve olacak olan budur.

Anlaşılıyor ki Putin ile yapılan görüşmeden, Suriye'de Esad'la görüşme "kararı" çıkmış. Telkinle de olsa diyalog iyidir! Ancak bunu iç siyasette hamaset, dış politikada pazarlık aracı olarak kullanmanın acı sonuçlarını gördük, görüyoruz.

Hiç değilse bundan sonra tevessül etmeyin.

Esad'la görüşme, tabiri caizse devletimiz için bir "kaçış rampasıdır"! Artık olan oldu.

Hükûmete çağrımız; Ankara’da alınmamış ve millî olmayan hiçbir karara, Türk Milleti'nin vicdanında/Gazi Meclis'te onaylanmamış, akıl süzgecinden geçirilmemiş hiçbir hamleye teşebbüs etmeyin.

Zira, hamleler güç ve akılla desteklenmez ise, tutarsız ve gerçeklikten kopuk yönetim anlayışınız ve o çok düştüğünüz "Yanıldık, kandırıldık." itirafınız sonucunda, bedeli hep birlikte ödüyoruz.

Hissenize bir mahcubiyet, ders çıkarma ve milletimize de bir ferahlık düşmeyecek mi?