Gazze'de, orantısız güç gösterisi eşliğinde işlenen savaş suçunu ve yaşanan trajediyi büyük bir kaygı ve üzüntü ile izliyoruz.
Başta Müslümanlar olmak üzere bütün özgür dünya, bu soykırımı sadece uzaktan ve sessizce seyretmekle yetiniyor.

Uluslararası hukuk açık bir şekilde ihlâl ediliyor. Hastaneler, sivil yerleşim yerleri özellikle bombalanıyor. Bölgeye ulaştırılmaya çalışılan insani yardım malzemeleri dahi zalimce engelleniyor.

Akan masum kanından beslenen vampir hükûmetlerin bunca insafsızlığında, milyonlarca çocuk ve kadın can çekişiyor. Birçok kirli hesabın ve tüm vicdansızlık çağının ortasında, Filistin halkı bir soykırıma tabi tutuluyor. Zalim bir devletin (!) pençesinde, yıllardır abluka altına alınan bir halk, acımasızca yok ediliyor!

Haysiyet sahibi her insan, sivil katliamının tam karşısında hizalanmak mecburiyetindedir. Savaşın bile bir ahlâkı vardır. Sivillerin, masum insanların acımasızca katledildiği bir savaşın kazananı asla olmaz.

Bu akan kan, adil, hakkaniyetli ve kalıcı bir barış tesis edilmeden durmayacak! Görülüyor ki coğrafyamız da uzun yıllar sürebilecek bir kaynamaya gebe!
Temenni, hamaset, slogan yetmez!
Sadece dua etmek yetmez!
Sadece kınama mesajları yayınlamak, protesto mitingleri düzenlemek de yetmez!

Her çatışmadan, saldırıdan sonra rutin hâle gelen protesto ve gıyabi cenaze namazları da insana kendini çok aciz ve vakarsız hissettiriyor. Yapılmasın demiyorum ancak Türk Devleti'ni zayıflatan her hata, her yönetim maharetsizliği, her suistimal ve her yolsuzluk, İsrail saldırganlığına ve hukuksuzluğuna verilmiş bir ödül gibidir âdeta. Bu meseleyi çözmeye evvela buradan başlamak lâzımdır.

Hiç unutturulmaması gereken bir soru ise "İsrail neresidir?" sorusudur. Bu sorunun İsrail hükûmetlerindeki cevabı, bölgede bugüne kadar olanların da bundan sonra başka ülkelerde yaşanacak olanların da sebebini izah etmek için yeterlidir. Biz, "Arz-ı Mev'ud" azgınlığının nice canlara sebep olduğunu gördük. İki ayrı devlet, bu topraklarda yegâne makul sükûnet projesidir.