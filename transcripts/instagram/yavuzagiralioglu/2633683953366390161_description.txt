Sayın Cumhurbaşkanı eksik söylüyor; biz tamamlayalım. 

Yangınlarda sorumluluk, Büyükşehir Belediyelerinin, İlçe Belediyelerinin, Belde Belediyelerinin hülâsa bizimdir.
Ama asla hükûmetin değildir!

Sadece söndüremediğiniz orman yangınlarının değil, ülkemizdeki bütün ekonomik ve sosyal yangınların sorumluluğunu da üstümüze alıyoruz.

Ödeyemediğiniz borçların, çözemediğiniz işsizliğin, düşüremediğiniz faizin, kontrol edemediğiniz dövizin, sınırlarımızı yol geçen hanına çeviren kontrolsüz göçün, adalet bekleyen milyonların, geçinemeyen ailelerin, işsiz babaların, mutfağında tenceresini kaynatamayan annelerin, mülakatlarda elenen ve yurdu terk etmek isteyen gençlerimizin, liyakatsız atamaların, Marmara denizindeki müsilaj felaketinin, çarpık ve plansız kentleşmenin, kevgire dönmüş eğitim sistemimizin hülâsa memleketteki bütün meselelerin de sorumlusu biziz!

Derdine derman olamadığınız insanımızın, problemlerini çözemediğiniz milletimizin ne kadar derdi, problemi varsa biz sorumluyuz!

Sadece orman yangınlarının değil, bütün bu yangınların da sorumluluğunu üstümüze alıyoruz.

Biz, Ak Parti'nin ne sözler vererek iktidara talip olduğunu bilecek, hangi sözleri unuttukları için itibarlarını kaybettiklerini muhasebe edecek kadar sorumlu insanlarız.

İktidar mazeret üretme yeri değildir. İktidar çok uzun zamandır, memleketin, milletin derdine derman olmak yerine muhalefete hakaret etmek ve başkalarını suçlamak kolaycılığına sığınarak gün kurtarıyor. Milletin problemlerine çare üretemiyor. 

Bu, çaresizlik ve acziyet alametidir. 

Biz, bu memlekette söz verip de yapamadığınız her işten, her eksikten, her kusurdan ve bütün sorumluluk alanlarınızdan kendimizi mesul görüyoruz. 

Hiçbir problemini çözemediğiniz milletimizin iyiliği ve yönetemediğiniz devleti hakkıyla yönetebilmek için; 

Sorumlu olduğunuz bütün yetkilere ve karar mekanizmalarının tamamına, iktidara talibiz.