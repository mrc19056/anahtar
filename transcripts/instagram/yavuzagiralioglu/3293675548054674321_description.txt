Bu infaz sistemi sayesinde, kendi hâlinde ve işinde gücünde yaşayan her masum vatandaşımız, bir psikopat katil tarafından katledileceği günü, "sokaktaki sırasını" bekliyor!

Belli ki cezanın ıslah ediciliğini esas alan modern hukuk, bu suç makinesi canilere bir çare olamıyor! Maalesef, cezaların hiçbir caydırıcılığı yok!

“İnsan bu havada dışarıda mı bırakılır? O maskeyi takarsan almazlar abim.” diyerek tebessüm ettiği, dokuz ayrı suçtan sabıkası olan ve terör destekçisi bir cani tarafından alçakça katledilen, iyiliksever ve iki çocuk babası bir vatandaşımız, taksici Oğuz Erge kardeşimize Allah'tan rahmet diliyorum.

Ailesine, arkadaşlarına ve milletimize başsağlığı dileklerimi iletiyorum.

Herkesi derinden yaralayan bu gibi suçluları, milletimizin maddi imkânları ile besliyoruz, sonra vakti gelince sokağa salıyoruz ve bir masumun daha kanına gireceği suç vaktini bekliyoruz.

Şimdi, hukukçularımız söylesinler!
Bu cani, kaç yıl ceza alacak?
Kaç yıl yatacak?
Eğer erken bir affa denk gelmez ise ne zaman dışarı çıkacak ve ne zaman aramızda yeni kurbanlarını arayacak?

Böyle kamu düzeni, böyle adalet mi olur?
Vicdan sızlar, yürek kan ağlar!

Bu ülkenin, aksayan hukuk düzeni ve problemli adalet mekanizması yüzünden ve darbe dönemlerinin acı tecrübeleri sebebiyle karşı çıkanlar da muhakkak ki olacaktır;

ancak "kesin kanıtlarla ve bağlayıcı hükümlerle sınırları net bir şekilde çizilmiş şekilde";
psikopat katiller,
çocuk tecavüzcüsü cani sapıklar,
askerimizi, polisimizi ve vatandaşlarımızı şehit eden teröristler için, idam meselesini gündemimize almalı ve tartışmaya başlamalıyız!

Toplum vicdanını kanatan ve adaleti örseleyen acı hadiseler sebebiyle artık bu konu, kaçınılmaz bir mecburiyet olarak, kamuoyunun ve siyaset kurumunun önündedir...