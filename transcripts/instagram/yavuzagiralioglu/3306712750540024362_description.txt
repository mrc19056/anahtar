Lüzumsuzluğa ve edepsizliğe binaen...

Atatürk, İslâm, Cumhuriyet, Osmanlı gibi ortak değerlerimize saygı, herkesin, her şeyin ve her planın üzerindedir.
Din, haddi bilmek ve hududa riayet etmektir!
Herkes haddini bilecek. Ortak değerlerimize, dinimize, tarihî şahsiyetlerimize, kıymetlerimize ve kıymetlilerimize uzatılan ağulu dillerden de edilen kem sözlerden de yorulduk ve ikrah ettik artık!

İstanbul dâhil, işgal edilen aziz vatanımızı;
ırzı, iffeti, şerefi çiğnenen yurdumuzu;
türbeleri, mezarları tekmelenen padişah, evliya ve şehit mezarlarımızı
ve üzerinde yaşayan milletimizi;
düşman çizmesinin altından çekip kurtaran
ve bizlere içinde hür, müreffeh, özgürce ve huzurla yaşama imkânı veren bir vatan bırakan, Gazi Mustafa Kemal Atatürk'e ve şahsında silah arkadaşlarına, bütün şehitlerimize, sonsuz minnet ve şükranlarımız ile rahmet diliyorum.

Kendilerine şahsi olarak küçük bir iyilik olsun yapan herkese minnet duyabilecek bu aciz nankörlerin, ezanları ebediyyen okunacak, bayrakları ebediyyen üzerinde dalgalanacak bir yurdu, Türk Milleti'ne bırakan Gazi Mustafa Kemal Atatürk'e ettikleri hakaret, asla kabul edilemez.
Böyle bir izansızlık, ne dine, ne dindarlığa, ne Müslümanlığa yapıştırılamaz, yakıştırılamaz!

Hükûmetin, bu tarz sefil heveslere, hukukun ve vicdanın mihmandarlığında, çok net engel olması gerekir! İsteyen, dilediği her şeye inanabilir, istediği inancı yaşayabilir. Ancak kimse, Türk Milleti'nin Yüce dini İslâm'a da Türk Milleti'nin kurtarıcısı olarak Ata'sına da hakaret edemez!

Allah'a şükürler olsun ki Türk Milleti'nin feraseti, beraberliği, ortak değerlerimize olan muhabbeti ve bağlılığı, bu saygısız(lık)lardan büyüktür!