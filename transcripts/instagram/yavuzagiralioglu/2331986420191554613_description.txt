Bilge Bilgin Ağıralioğlu: Yozgat’ta okul kapılarında beklemedi de Ankara’da yurt kapısında çok bekledi. 1993 yılında Ankara’da buluştuk. Yavuz, Ankara Üniversitesi Siyasal Bilgiler Fakültesi’nde okuyordu. Nizam-ı Alem’de ocak genel başkanı. Siyasetle ilgili korkularım vardı. Ben tek çocuk gibi yetiştim, tek kız evlat, ilk torun, çekirdek bir aileydik.
Yavuz Ağıralioğlu: Biraz meşakkat çektim üniversitede. Bilge Hanım, üniversite yıllarında bana eziyet etmeye karar vermiş. Ben ise şimdi onun intikamını siyaset vasıtasıyla alıyorum. O kadar çok beklettiniz, şimdi bekleyeceksiniz.

Söyleşi için ilk konuştuğumuzda Bilge Bilgin Ağıralioğlu, “Biz Yavuz ile hep ayrıydık. Ne anlatabiliriz ki” demişti. Ancak öylesine samimi ve keyifli bir sohbet oldu ki, sık sık kahkahalarla bölündü.
YAVUZ’A KAHVE İÇİREMEDİK
Kız isteme nasıldı?
Bilge Bilgin Ağıralioğlu: Üniversite bitti, nişanlandık. 98 yılında Yozgat Sorgun’a atamam yapıldı. 24 Temmuz 1999’da da evlendik. Kız istemede normalde damatlar oturur. Yavuz, isteme sırasında bizimle birlikte mutfaktaydı. Dolayısıyla kendisine kahve falan da içiremedik. 
Yavuz Ağıralioğlu: Bilge’nin ailesi beni bilirdi, ellerinde büyüdüm. Kendi evine gitmiş gibi oluyorsun. Benim için ekstra bir şey olmadı. ‘Damat oturup beklermiş.’ Bu kez damat bekleyemedi, bir önceki gün de oradaydım zaten. Annem Bilge’yi baştan uyarmış. ‘Yavuz’un dedesi, babası iyidir. Yavuz da onlara benzedi, iyidir. Ama bunların bir kötü huyu var. Bunlar eve pek uğramazlar’ demiş. Bizim hayatın güzel yanı şu oldu; böyle çok fazla görüşmeyince aşınmıyor. Birbirimizden bağımsız yaşam stilleri geliştirdik. Ara ara buluştuk.