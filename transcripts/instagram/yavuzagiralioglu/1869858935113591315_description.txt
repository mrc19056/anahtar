Karşılaştığımız her problemde, her taşın altında bir "dış güçler" parmağı aramaktan vazgeçmeliyiz. Başımıza gelen her işin vebalini başkalarına yükleyerek yol alamayız. Şer ehlinin fitneleri Türk Yurdu'nda bin yıldır vardır. Ama daha öncesinde bizim yapmamız gerekenler, bizim mesuliyetlerimiz vardır.

Evvela, işimizi iyi yapacağız. Liyakatli olanı, hak edeni, alınterini, helâl kazancı, bileni, bilenleri baş tacı edeceğiz.

Rüşveti, haramı, savrukluğu, yalakalığı, yancılığı, kayırmacılığı Türk Yurdu'ndan def edeceğiz.

Milletimizin tek bir kuruşunu
heba etmeyeceğiz; ettirmeyeceğiz.

Memleketimizin imkânlarını
israf etmeyeceğiz; ettirmeyeceğiz.

Üretim ekonomisini baş tacı etmek varken, Türk Yurdu'nu betona boğmayacağız; boğdurmayacağız.

Adaleti, Türk Devleti'nin mihenk taşı yapacak ve adaletten asla taviz vermeyeceğiz; taviz verdirmeyeceğiz.

Hayvancılık ve tarım can çekişirken, tarlalar, meralar, köyler birer birer boşalırken, milyonlarca dolar verip şarbonlu hayvan ve et ithal etmeyeceğiz; ettirmeyeceğiz.

Şatafat ve debdebeden uzak yaşayacak,
Devletimizin tek bir lirasını namusumuz gibi aziz bileceğiz.

Millet olarak çok zor günler bizi bekliyor. Fabrikalar kapanmaya, işten çıkarılmalar çoğalmaya ve en nihayetinde ekonomimiz dar boğaza girmeye başlamıştır. Ardından gelecek olan "sosyal depremleri" erkenden görmeli ve sosyal felaketlere erkenden tedbirler almalıyız. Hepimiz aynı gemideyiz. Hükümetimize çağrımızdır:

İsrafı bırakın. İşi ehline verin. Liyakati istihdam edin. Silkelenin ve kendinize gelin. Bütün günahı dış güçlere veya başkalarına atmak kolaycılığınızdan vazgeçin. Ucuz hamasetle bu süreci atlatamayız. Bu memleket hepimizin. Derdi de bizim, refahı da bizim, tasası da bizim, huzuru da bizim... Türk Yurdu'nun şen ve müreffeh olabilmesi için evvela nerelerde hata yaptığımızı bilerek, oradan başlayalım.

Allah devletimizin ve milletimizin yardımcısı olsun... Yavuz AĞIRALİOĞLU
İYİ Parti Grup Başkanvekili ve İstanbul Milletvekili