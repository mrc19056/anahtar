Ağıralioğlu: Her problemin çözüm mercii Ankara’dır

DW Haber’in sorularını yanıtlayan İYİ Parti Genel Başkan Yardımcısı Yavuz Ağıralioğlu, "Diyarbakır fantezilerinden başlayan ifadelerden bin 212 evladımızı şehit verdik. Demokrasinin yolu TBMM’den geçer" dedi. Kılıçdaroğlu’nun ifadelerini "Erdoğan’dan aşina olduğumuz ifadeler" sözleriyle değerlendiren Ağıralioğlu, "Buna mukabil başlayan çözüm süreci, müteakip ödediğimiz büyük bedeller bizim için ders olmalı.  Her problemin çözüm mercii Ankara’dır" diye konuştu.

"Memlekete demokrasi gelecekse, 81 vilayetimize hukuk gelecekse, kalkınmış müreffeh bir ülke olacaksak, bunun yolu sadece ve sadece TBMM’den geçer" ifadesini kullanan Ağıralioğlu, şöyle devam etti: "Memleketin çözüm mercii Meclis’tir. İradesi, kanunu, kuralı kayıt altında, demokrasisi taçlanmış, güçlü bir müreffeh bir ülke istiyorsak, bunu 84 milyonu bir araya getirecek bir hukukla yapacağız. Bunu merkezi mercii Ankara’dır, başkenttir, TBMM’dir. Bunun dışında her yelteniş daha önce defalarca denenmiş bedeli çok ağır ödenmiş işlerdir."