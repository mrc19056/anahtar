Hükûmetin tasarruf tedbir paketini inceledik.

Geç kalınmış ve hayli eksik dahi olsa bir yerden başlamak da iyidir!

"Biz, bu demir tozunu niye yuttuk?" diye sormadan önce hatırlatalım ki hükûmetin acil olarak yapması gereken işler vardır.

Evvela, israfı kim yapmışsa tasarrufu da en çok o üstlenmelidir. Fedakârlık ve tasarruf beklentisinin anahtarı da en başta hükûmetin samimiyetidir.

Geçiş, yolcu ve hasta garantili projelerin bütçeye verdiği külfete neşter vuramayan;
delik deşik edilen ve madde madde tekrar eklenen Kamu İhale Kanunundaki yapısal sorunları tartışamayan;
dev sermaye sahiplerine dokunmayıp bütün hıncını başta memurlarımız ve gençlerimiz olmak üzere topyekûn milletimizden çıkaran bir tasarruf tedbir paketi,
her şeyden önce eksik ve samimiyetsizdir!

Türk Milleti, tasarrufa hiçbir zaman karşı çıkmaz ancak har vurup harman savuranların, tüm faturayı millete ödetme kolaycılığından da artık kurtulması lazımdır.

Devletimizin kurum ve kuruluşlarının yöneticileri de bilmelidir ki daha önceki genelgelerde olduğu gibi, kendilerinin uymadığı tasarruf tedbirlerine hiçbir kamu görevlisinin uyması beklenemez!

Nihayetinde, geçici ve günlük politikalardansa verimlilik ve sürdürülebilirlik odaklı yapısal reformlar hayata geçirilmelidir.

Biz, bu süreci dikkatle takip edeceğiz. Milletimizin tek bir kuruşunun dahi israf edildiği her lüzumsuz işi de millet vicdanına ihbar edeceğiz.