Mülakat, "torpili ve arkası olmayanlar için", suistimal alanına ve adam kayırmacılığa döndüğünde, bir zulüm filtresidir!

2023 seçimleri için milletimizden oy isterken verdiğiniz söze sadık kalın ve mülakatı kaldırın.

Devlet sözünü tutar, tutmalıdır.

Türk Gençliği, adil ve hakkaniyetli bir atama düzenini hak ediyor.

Mülakat; sahipsizlerin ezildiği, liyakatin ötelendiği, nepotizmin ve particiliğin kutsandığı, objektif kriterlerden, adalet ve hakkaniyetten uzak bir kimsesizlik girdabıdır!

Devlet, özel yetenek ve güvenlik soruşturması gerektiren alanlarda mülakat yapabilir fakat bu işin "keyfî sopaya" dönüştürülmemesi lazımdır.

Milletimizin zihninde ve yüreğinde yeterince örselenen devlet ciddiyeti kavramına daha fazla halel getirmeyin. Vatandaşlarımızın hayatına dokunan işlere hızlıca odaklanın.

Siyaset, milletimizin meselelerine çözüm ürettiğinde değerli ve anlamlı olur.
Siyaset, bir elit temaşasına dönüştüğünde ise millete ancak yük olur.
Siyaset, topluma fayda sağlayan, vatandaşlarına fırsat eşitliği ile imkânlar sunan bir yönetme sanatıdır.

Bu sebeple verdiğiniz sözü tutun ve hiç vakit kaybetmeden mülakatı kaldırın!