Ukrayna'nın işgali, 10 yıl önce, Kırım'ın işgali ile başlamıştı!

Şimdi, kadın ve çocuklar, ağır savaş şartları altında, sığınaklarda ve harabeye dönmüş şehirlerde, ölümden korunmaya çalışırken; vatanlarını korumaya çalışan Ukrayna halkının çaresizliğini, sahipsizliğini ve dünya kamuoyu ile uluslararası güçlerin menfaate dayalı ikircikli "tavrını", ABD ve NATO'nun kirli hesaplarını çok iyi okumamız lâzım!

Kırım topraklarının Rusya tarafından yasa dışı olarak işgal ve ilhak edildiği günden bugüne, Kırım Türk’ü soydaşlarımıza yönelik sürdürülen sindirme politikaları katlanarak devam etmektedir. Soydaşlarımıza karşı gerçekleştirilen haksız tutuklamalar, keyfî gözaltı uygulamaları, kayıp vakaları ve suikastler, Rusya-Ukrayna savaşı sebebiyle daha da artmıştır.

Dünya üzerindeki hiçbir mazlum feryadı, sadece onun davası değildir. Bir yerde yanan ateş, başladığı yerde söndürülmedikçe, o ateşin, muhakkak etrafına sıçrayacağı; ekonomik, siyasi, askerî ve demografik bağımsızlığın ne demek olduğu ve devlet-millet âhenginin ehemmiyeti, kaçıncı defadır görülmüş oldu.

Kırım Türklüğü göz hizamızdadır. Kardeşlerimizin, kendi topraklarında huzur içerisinde yaşayacakları güne kadar, Kırım'dan gözümüzü ve gönlümüzü çekmeyeceğiz...