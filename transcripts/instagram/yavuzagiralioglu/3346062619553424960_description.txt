Samimiyet, Gazze, görgüsüzlük ve duyan, dinleyen, anlayan, hakkı teslim eden ve milletin esas dertlerine eğilen bir siyaset üzerine…

Milletimizin ciddi meseleleri ve artık duyulmaz hâle gelmiş dertleri var!

İnsanlar, ulaşabildiği her siyasetçiye, bulabildiği her mecrada, avaz avaz “Geçinemiyoruz.” diye bağırıyor.

Siyaset ve siyasetçi, bu seslere sağır olamaz.

Hâl böyleyken:
Coğrafyamız ateş çemberi ve İran-İsrail hattında, hava savunma ve hava saldırı sistemlerinin önemi, bu kadar gözümüzün içine sokulmuşken; ülkemizin güvenliği için hayati ehemmiyete sahip Baykar'a, T3 Vakfı’na, millî teknolojik hamlelerimize ve bunların üzerinden İha-Siha-Kızılelma'ya saldırmak ne kadar lüzumsuz bir davranıştır.

Millî güvenliğimiz ile alakalı bazı meseleler siyaset üstüdür. Ak Parti'yi eleştirecek onca iş var. Onca eksik, gedik var. Bayraktar ailesinin yaptıklarına sadece teşekkür edilir; yetersizlikleri ve varsa eksiği, yanlışı usulünce eleştirilir, ancak iftira edilmez, düşman unsurlarıymış gibi hunharca saldırılmaz. Bayraktar'dan başka firmalarımız da var. Devletimizin kendi kurumları var. Yetişmiş mühendislerimiz var. Hepsi bu memleketin çocukları. En başta, Baykar'daki yüzlerce mühendisimizin emeklerine hürmetsizlik yapmanın, kime ne faydası var?

Bunu yapanlar yanlış yapıyorlar.
Daha önce de birçok kez dedik. Sağır kulaklara bir kez daha ifade edelim.

Ülkemizin savunma sanayisine, asker-polis evlâtlarımızın canının muhafazasına zerre katkısı olan herkese yürekten müteşekkiriz. Bu işleri, günlük siyasetin ötesinde tutarız, tutmaya da devam edeceğiz.

Ak Parti'yi, hükûmeti eleştirecek onca iş var. Yapılan onca yanlış, onca eksik var. Gazze'deki samimiyetsizliğe mi vuracaksınız; vurun, vuralım! Ama doğru yerden ve hakkaniyetten zerre şaşmadan, iftiralara sarılmadan ve yalana boğulmadan...

Bunca ciddi mevzunun içerisinde, milletimizin hayat gailesinin rağmına; hem de millet, geçim ve iaşe derdindeyken ıstakoz fotoğrafı paylaşan Milletvekilini konuşsun, siyaset. Mesuliyet makamlarını işgal edenlerin hatalarını konuşalım. İktidardaki arkadaşlar, alın size seçim muhasebesi; muhalefetteki arkadaşlar, alın size üzerine gidilecek bir mevzu…

...