Patates tarlada para etmiyor; markette, pazarda ise pahalı!

Nisan ortasında başlayan yazlık patates hasadının ortasındayız.

Tarladan, Nisan ayında 12 ₺ fiyatla başlayan patates; Mayıs sonunda 9 ₺, Haziran'da 7 ₺, bugün 4 Temmuz 2024 itibarıyla 3 ila 5 ₺'den tarlada işçiliği yapılmış şekilde satılmaktadır.

Bu yıl, patatesin çiftçiye maliyeti en düşük 8 ₺, en yüksek 10 ₺'dir. Çiftçi, geçen yıl, aynı ürünü, 9 ₺'ye sattı, bugün 3 ₺. Çiftçimiz yine zararına ürün satmaktadır.

Geçmiş yıllarda, Tarım Bakanlığı ve Ticaret Bakanlığının, bir aç bir kapa yaptığı patates ihracatı nedeniyle müşterilerimizi ve ticari ilişkilerimizi de kaybettik. Bu yüzden, ihracatımız da eldeki fazla ürünü eritmeye yetmiyor.

Madem planlama yapmadınız ve çiftçimiz kendi bilgisiyle ihtiyaçtan fazla patates ekti!

Hükûmet olarak hiç olmazsa aşağıdaki tedbiri acilen alın lütfen!

Çiftçiden bu ürünü, TMO eliyle 8 ₺'den alıp marketlere 9,9 ₺'den sattırın ki hem çiftçimiz gülsün hem de vatandaşlarımız.

Patates üreticisi çiftçimiz zarar ediyor, milletimiz ise pahalıya tüketiyor.

Tüketici, şu anda patatesi Tarım Kredi marketlerde 12,90 ₺'ye alıyor.
Diğer marketlerde ve pazardaysa çok daha yukarı fiyatlar mevcut!

Diğer taraftan, cipslik patates için, sözleşmeli alım yapan fabrikalar da yaptıkları sözleşmelere uymuyor ya da %30 fire (yani alım fiyatının %30 düşürüldüğü) uygulama şartıyla alıyor.

Derhal, Ticaret Bakanlığı ekipleri araziye gidip bölge çiftçisi ile görüşüp durumu sıcağı sıcağına ve yerinde incelemelidir.

Eğer müdahale etmezsek seneye yazlık patates kaç TL olacak?

Patates tarlada kalırsa yahut ciddi zararlar gerçekleşirse çiftçimiz seneye patates eker mi?

Hükûmet vazife başına!